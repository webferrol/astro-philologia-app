---
titulus: P. OVIDI NASONIS METAMORPHOSEON LIBER PRIMVS, 199
descriptio: Traductio, liber primus (199)
---

- [Volver a Lat√≠n](/latin)
- [Inicio](/)

# P. OVIDI NASONIS METAMORPHOSEON LIBER PRIMVS, 199

- [Liber primus](https://la.wikisource.org/wiki/Metamorphoses_(Ovidius)/Liber_I#200)

<abbr title="estremecerse">Confremuere</abbr> omnes studiisque ardentibus ausum  
talia deposcunt: sic, cum manus inpia saevit <sup class="text-[.5em] text-gray-400">200</sup>  
sanguine Caesareo Romanum exstinguere nomen,  
attonitum tantae subito terrore ruinae  
humanum genus est totusque perhorruit orbis;  
nec tibi grata minus pietas, Auguste, tuorum  
quam fuit illa Iovi. qui postquam voce manuque <sup class="text-[.5em] text-gray-400">205</sup>    
murmura conpressit, tenuere silentia cuncti.   
substitit ut clamor pressus gravitate regentis,  
Iuppiter hoc iterum sermone silentia rupit:  
'ille quidem poenas (curam hanc dimittite!) solvit;  
quod tamen admissum, quae sit vindicta, docebo. <sup class="text-[.5em] text-gray-400">210</sup>  
contigerat nostras infamia temporis aures;  
quam cupiens falsam summo delabor Olympo  
et deus humana lustro sub imagine terras.  
longa mora est, quantum noxae sit ubique repertum,  
enumerare: minor fuit ipsa infamia vero. <sup class="text-[.5em] text-gray-400">215</sup>  
Maenala transieram latebris horrenda ferarum  
et cum Cyllene gelidi pineta Lycaei:  
Arcadis hinc sedes et inhospita tecta tyranni  
ingredior, traherent cum sera crepuscula noctem.  
signa dedi venisse deum, vulgusque precari <sup class="text-[.5em] text-gray-400">220</sup>  
coeperat: inridet primo pia vota Lycaon,  
mox ait "experiar deus hic discrimine aperto   
an sit mortalis: nec erit dubitabile verum."  
nocte gravem somno necopina perdere morte  
comparat: haec illi placet experientia veri; <sup class="text-[.5em] text-gray-400">225</sup>  
nec contentus eo, missi de gente Molossa  
obsidis unius iugulum mucrone resolvit  
atque ita semineces partim ferventibus artus  
mollit aquis, partim subiecto torruit igni.  
quod simul inposuit mensis, ego vindice flamma <sup class="text-[.5em] text-gray-400">230</sup>  
in domino dignos everti tecta penates;  
territus ipse fugit nactusque silentia ruris  
exululat frustraque loqui conatur: ab ipso  
colligit os rabiem solitaeque cupidine caedis  
vertitur in pecudes et nunc quoque sanguine gaudet. <sup class="text-[.5em] text-gray-400">235</sup>   
in villos abeunt vestes, in crura lacerti:  
fit lupus et veteris servat vestigia formae;  
canities eadem est, eadem violentia vultus,  
idem oculi lucent, eadem feritatis imago est.  
occidit una domus, sed non domus una perire <sup class="text-[.5em] text-gray-400">240</sup>  
digna fuit: qua terra patet, fera regnat Erinys.  
in facinus iurasse putes! dent ocius omnes,  
quas meruere pati, (sic stat sententia) poenas.'  


[Anterior](metamorphoseon-i-1-198)